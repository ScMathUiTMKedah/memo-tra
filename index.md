---
toc: true
toc_float: true
toc_level: 1
---
# MEMO TRA BIL.1/2021

Assalamualaikum, Salam Sejahtera dan Salam UiTM Dihatiku…

Didoakan semua kakitangan akademik UiTM Cawangan Kedah berada dalam keadaan yang baik dan diberikan kesihatan terbaik untuk terus menabur bakti membantu anak bangsa kita di gedung ilmu bertuah ini.

Mengambil kira keadaan masa kini dan penerapan norma baharu dalam kehidupan, saya amat merasakan perlu wujudnya sebuah saluran komunikasi baharu antara Bahagian Hal Ehwal Akademik (HEA) dengan semua kakitangan akademik dan perkara inilah yang menjadi asas kepada inisiatif menyediakan **MEMO TRA** yang akan berfungsi sebagai semua medium penyampaian maklumat terkini, hebahan semasa serta sebarang pemakluman berkaitan Hal Ehwal Akademik kepada kakitangan Akademik UiTM Cawangan Kedah. Besar harapan saya agar inisiatif ini dapat dijadikan medium komunikasi berkesan dalam penerapan kehidupan norma baharu kita ini. Pada amatan saya, proses komunikasi berkesan merupakan elemen penting dan asas kepada kejayaan sesebuah organisasi. Kepuasan kerja, kemampuan untuk memastikan sesuatu projek atau kerja dilaksanakan dengan jayanya, pemahaman terhadap misi dan visi banyak bergantung kepada komunikasi yang efektif.

Sebelum berbicara lanjut, izinkan saya merakamkan segunung penghargaan kepada semua Kakitangan Akademik UiTM Cawangan Kedah atas kejayaan menyempurnakan perlaksanaan semester pengajian Mac – Ogos 2021 dengan jayanya. Alhamdulillah, terima kasih atas komitmen dan tanggungjawab terbaik anda semua!

Untuk MEMO TRA siri sulung ini, izinkan saya berkongsi sedikit maklumat dan dapatan berkaitan dua perkara utama yang perlu diketahui oleh semua kakitangan akademik UiTM Cawangan Kedah sebelum bermulanya semester Oktober 2021 – Februari 2022 pada 10 Oktober ini. 

## Pengoperasian Kampus & Keberadaan Kakitangan Akademik

- Memaklumi pengumuman Kementerian Pengajian Tinggi baharu ini berkaitan kemasukan semula pelajar IPT secara fizikal ke kampus akan dilaksanakan secara berperingkat mulai 15 Oktober ini dan saya pasti perkara ini menjadi satu kerisauan dan persoalan kepada kakitangan akademik UiTM Cawangan Kedah terutamanya berkaitan dengan proses pembelajaran dan pengajaran untuk semester baharu ini  
- Suka untuk dimaklumkan, kebenaran pelajar-pelajar kita untuk pulang ke kampus secara fizikal pada asasnya dilatari boleh beberapa perkara antaranya kumpulan pelajar ini haruslah lengkap divaksinasi serta bersedia untuk pulang ke kampus dan menjalani pengajian akademiknya di dalam kampus  
- Namun, atas beberapa penelitian yang harus ditelitikan terutamanya dalam memenuhi Prosedur Operasi Standard (SOP) yang ditetapkan oleh Majlis Keselamatan Negara (MKN), pihak kampus tidak dapat menerima keseluruhan pelajar untuk pulang ke kampus dalam satu masa yang sama dan kaedah kemasukan secara fasa akan dilaksanakan seperti ketetapan berikut:  
  - Fasa 1 : Kumpulan Pelajar (Diploma & Ijazah) Semester 5, 6, 7 dan 8 serta kumpulan pelajar berkeperluan khas (seperti pelajar OKU, B40, memerlukan penggunaan makmal, bengkel dan sebagainya – rujuk Memo Timbalan Rektor Hal Ehwal Pelajar) bermula pada 15 Oktober 2021  
  - Fasa 2 : Kumpulan Pelajar (Diploma & Ijazah) Semester 2, 3 dan 4 serta kumpulan pelajar berkeperluan khas bermula pada 26 November 2021  
  - Fasa 3 : Kumpulan Pelajar Berkeperluan Khas dan Untuk Memenuhi Pentaksiran Akhir bermula pada 31 Disember 2021
- Semua Pelajar Semester 1 akan menjalani proses Pembelajaran & Pengajaran (P&P) secara ODL  
- Dengan kemasukan pelajar ke kampus, adakah semua sesi P&P akan diadakan secara bersemuka (F2F)? Jawapannya, TIDAK secara TOTAL. Terma kemasukan pelajar ke dalam kampus adalah untuk menyediakan mereka dengan persekitaran pembelajaran yang kondusif serta dapat menjalani kehidupan kampus secara terus walaupun hanya dalam satu tempoh masa yang ditetapkan  
- Kumpulan pelajar yang berada di kampus dapat mengunapakai semua kemudahan dan prasarana kampus seperti kemudahan capaian internet, perpustakaan, kemudahan sukan dan kesihatan serta fasiliti kampus yang lain  
- Kaedah P&P secara asasnya akan berbentuk HYBRID di mana penggabungan antara kelas secara bersemuka dan atas talian pada masa yang sama mengikut kesesuaian pelajar dan pensyarah  
- Namun, para pensyarah amat DIGALAKKAN untuk mengadakan kuliah secara bersemuka jika pelajar-pelajar anda berada di dalam kampus  
- Bagaimana dengan keberadaan pensyarah? Adakah masih berODL dengan WFH atau WFO? Persoalan utama para pensyarah buat ketika ini masih belum dapat dimuktamadkan memandangkan kita masih belum menerima pemakluman terkini daripada mana-mana pihak termasuklah KPT dan UiTM. Saya pasti perkara ini masih dalam penelitian akhir pihak terlibat dan para pensyarah perlu sentiasa bersedia untuk sebarang pemakluman terkini untuk perkara ini. Teruskan perlaksanaan SOP kerja seperti sebelum ini sehingga mendapat pemakluman terkini daripada pihak kampus Induk

## Perancangan Pengajaran dan Pembelajaran Sesi Oktober 2021- Februari 2022

- Sesi P&P 20214 (Oktober 2021 – Februari 2022) akan bermula pada 10 Oktober 2021 nanti. Seperti yang kita sedari dan ikuti, sepanjang cuti semester untuk para pelajar ini, Bahagian Hal Ehwal Akademik UiTM telah menganjurkan pelbagai program dan kursus-kursus bagi meningkatkan dan menambah baik kemahiran para pensyarah dalam menempuh sesi pengajaran dan pembelajaran yang akan datang  
- Semasa program ‘Townhall Akademik di Ambang 20214’ pada 15 September yang lepas, pihak HEA induk telah mengesahkan bahawa, semester Okt 21’ – Feb 22’ akan dijalankan secara ODL dan hybrid bagi program pengajian yang mempunyai keperluan. Ini bermakna, kita akan menempuh sesi ODL untuk kali yang ke-4  
- Sehubungan dengan itu, sebuah pelan Tindakan ODL 4.0 telah diperkenalkan kepada warga UiTM, khususnya kepada para akademia, sebagai garis panduan kepada kita, dalam mengetahui dan menjalankan tanggungjawab kita bagi melaksanakan perancangan yang telah digariskan dalam Pelan Tindakan ODL 4.0 tersebut. Asas pelan tindakan ODL 4.0 ini adalah:  
  - PdP: Budaya, empati, pedagogi dalam talian, bantuan pencarian maklumat dan sumber PdP serta pentaksiran dan penilaian yang sesuai dan tidak melampau  
  - Pengurusan masa, emosi dan stress  
  - Kebajikan dan menyantuni pelajar termasuk bantuan kewangan pelajar  
  - Kehidupan susasana kampus norma baharu dapat diteruskan walaupun tidak berada di kampus: peer, keluarga, university  
  - Komunikasi antara pelajar, pensyarah dan pentadbir akademik
- Secara ringkas, pelan Tindakan ODL 4.0 mempunyai 14 teras Tindakan yang utama yang dirumuskan didalam jadual dibawah
![](/images/image.png)  
- Seperti yang kita dapat lihat, peranan pensyarah amat penting dalam memastikan Pelan Tindakan ODL 4.0 dapat dilaksanakan dengan jayanya, bagi menangani isu-isu yang disebutkan. Berbaki kurang lebih 3 minggu sebelum kuliah sesi 20214 ini bermula, marilah kita bersama melengkapi diri dengan memahami hasrat dan perancangan yang digariskan oleh bahagian Hal Ehwal Akademik induk (yang telah dibentangkan semasa sesi townhall tempoh hari), sediakan perencanaan yang bersesuaian dan mulakan perancangan pelaksanaan bagi menjalani semester yang akan datang ini dengan lebih baik dari semester-semester yang sebelum ini, insyaAllah  
- Turut disertakan untuk rujukan dan telaah kita bersama, ‘google drive’ yang mengandungi semua dokumen yang telah dikongsikan semasa sesi townhall akademik lepas  [https://drive.google.com/drive/folders/1C3iETA6Qn0XOXG3fyF9CLk6g94HKRISv](https://drive.google.com/drive/folders/1C3iETA6Qn0XOXG3fyF9CLk6g94HKRISv)
